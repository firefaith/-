# 元宵痛史

 

(一九一七年二月八日)

 

洪宪时代，禁人说“元宵”二字，恶其发音与“袁消”相同也。此段痛史，都人士当尚忆之。

日前为元宵佳节，偶与朋俦散步街衢，仰见明月，人影在地，而烟花爆竹，灯火万家，欢欣之声，达于户巷。风景依稀似去年，而人民之心理迥异矣。

使洪宪帝业竟成者，则此庆祝元宵之乐，亦遭剥夺。曾几何时，元宵二字昔曾禁人偶语，今则都成谶言。吾人可以自由享用于谈笑间，无复囊者之禁令矣。噫！是皆共和复活之所赐也。

永叔词1云：“去年元夜2时，花市灯如昼；今年元夜时，月和灯依旧。”从兹岁岁年年，吾人之春宵永在，而此禁说元宵之去年人，新华一梦，久已雾散烟消，不复知人间尚有今年元宵之盛。洪宪劫后，吾人尚有此新纪元。抚今思昔，感慨何如矣！

 

署名：守常

《甲寅》日刊1917年2月8日

 

 

 


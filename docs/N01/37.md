# 新生命诞孕之努力

 

(一九一六年八月十五日)

 

大凡一新生命之诞孕，必历一番之辛苦，即必需一番之努力。

欧洲战焰之腾，杀人盈野，惨痛万千，此欧人新生命诞孕之辛苦也。而欧人不避此辛苦，勇往奋进以赴之者，则欧人欲得自由之努力矣。

西南义师之兴，鸣咽叱咤，慷慨悲歌，此民国新生命诞孕之辛苦也。而吾民不避此辛苦，断头流血以从之者，则亦吾民欲得自由之努力矣。

《晨钟》创刊，缔造经营，竭尽绵薄，犹虑弗胜，此本报新生命诞孕之辛苦也。而本报不敢辞其辛苦，瘅精瘁力以成之者，则亦本报欲得自由之努力矣。

夫宇宙本相，为不断之轮回。吾人日循此轮回生死、成毁、衰亡、诞孕之中，即日尝辛苦，日需努力，而不容有所怠荒。《晨钟》之所以警世，与其所以自勉者在斯耳。

 

署名：守常

《晨钟报》1916年8月15日

 

 

 


# 法国内阁改组之由来
(一九一七年三月二十四日)
法国前内阁总理布里昂氏之不安于其位也久矣。巴尔干半岛联合军失利以来，英法之舆论，渐集矢于其内阁，以纠弹其失职，于是英国主张渐进(Wait and See)之爱斯葵斯内阁因以瓦解，雷德佐治出而代之；同时法之布里昂内阁亦呈兀臬不安之状，大有践蹈爱斯葵斯覆辙之势。幸布氏夙以主张急进著称，故能以改组维持之。前次改组之内阁，实于去年十二月十三日发表，其阁员如下：
内阁总理兼外交总长布里昂
司法、教育兼劳动总长 威韦亚尼
内务总长 麦威
财政总长 李柏
陆军总长 廖铁
海军总长 拉克·上
军需总长 亚尔伯尔多默
农商总长 堪连孟达
运输、兵站、民兵总长 耶律奥
殖民总长 慈米尔古
军事内阁阁员如下：
内阁总理兼外交总长 布里昂
陆军总长 廖铁
海军总长 拉克士
军需总长 多默
财政总长 李柏
法军总司令军事顾问 霞飞将军
法国北军及东北军司令长官尼菲优将军
内阁既已改组，军事内阁亦同时成立，且于法国议会对百六十五而得三百十四之多数信任决议。世方谓法国新内阁之基础将从兹稳固，其策战视前且益果断敏决，当大利于军事之进行矣，而乃才历四阅月，又以更迭告焉。据今昨电传，新内阁总理乃为李柏，其余阁员如左所举：
内阁总理兼外交总长 李柏（前财政总长）
司法、教育兼劳动总长  博尔格司（新任）
内务总长 麦威（继任）
财政总长 诗尔（新任）
陆军总长 彭礼夫（新任）
海军总长 拉克士（继任）
军需总长 多默（继任）
农商总长 堪连孟达（继任）
运输、兵站、民兵总长 瓦尔拉（新任）
殖民总长 (未详)
以新内阁与前内阁比较观之，除李柏氏升迁总理外，其他要职如海军、内务、军需、农商，均未更动。惟陆军总长则以彭礼夫代廖铁氏，而财政总长则以诗尔接充。诗氏所执之政策当无异于现内阁总理即前财政总长李柏氏，可以测知。然则前内阁之倒，必以前陆军总长廖铁氏为主要原因。盖廖氏之为人，英迈果决，胸有霸图，素为中央政界所敬惮，故恒遭排斥。前次布氏改组内阁时，乃毅然起用之，世且以此称为布氏之英断。卒以廖氏以军人之气质，
行动每邻于武断，遂为民党所不喜，而布氏且以起用廖氏为怨府焉。致改组不久之内阁，中道又复倾折。甚矣，党派嫌怨之不易销泯，异派分子之难于并容，而使事实之如人理想以顺利进行，固若斯其难也。然法以军务繁迫之秋，各党复修旧怨，不能一德一心，捍御外侮，致令内阁屡倾，殊于战事不利，吾人不禁为法国政局之前途抱悲观也。至于军事内阁之制续行与否，以电简未详，以余度之，此制仍当续行，必以诗尔、彭礼夫二氏继布里昂、廖铁入阁，余则或无变动，盖斯制于军事进行甚有利焉。姑志之，以观厥后。
署名：守常
《甲寅》日刊1917年3月24日

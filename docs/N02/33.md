# 旅行日记
(一九一七年五月九一一十一日)
昨晚八时三十五分，由北京乘京奉通车出发，幸乘客不甚拥挤，余因得二三尺地以容身。车中灯光暗澹，众客多沈沈睡去，余则手一第三卷第二号《新青年》杂志以消旅闷，时亦在似睡非睡之间，但觉车轮轧轧之声与验票者之怪声狂吼，常触耳鼓，最为可厌。盖余尝见口本车中验票者之一团和气，每入一车必鞠躬道歉，倘遇有睡熟之客，亦必低声附耳向之索票，惟恐有所惊扰于人，如吾国“票来！票来！”之声浪，含有最可憎恶之趣味者，殆绝无有。此虽小事而足与旅客以不快之感者至多，彼其气焰纯与仗官势之恶差悍役相类，绝不似营业者之照应顾客也！夜半，车抵天津，有新登车者互相争嘲，此种现象亦足令人伤心。同胞相与之际，毫无一种爱敬逊让之情礼以相维系，长此相凌，将何以国？余未尝游过欧美，彼邦人士相与之际，视此何若，余不敢知。睹此，又令人想起白本人之在电车，少壮者见老幼者，或携重物者来，必起而让之座，以与吾因争座，每致互相怒骂，互相扭打者相较，吾人宁不愧死？尝闻张溥泉1先生言，彼往欧美最喜看者是其社会。所谓社会者，非指素相认识之朋友，素相亲爱之家族而言，乃谓素不相识之人，于萍水相逢之际，各有一定之情谊，相当之礼让，真正之社会关系，恒于此处见之，吾国则无有是。今观乎此，益觉其言之可思也！
天将破晓，过雷庄，猛忆此为辛亥滦州革命军2失败之地，白亚雨3先生，王金铭、施从云5二队官及其他诸烈士，均于此地就义焉。余推窗北望，但见邱山起伏，晓雾迷濛，山田叠翠，状若缀锦，更无何等遗迹之可凭吊者，他日崇德纪功，应于此处建一祠宇或数铜像以表彰之。然国人素性，但知趋附生存之伟人，不欲崇礼死去之英雄，斯等事又何敢望哉！正驰想间，曙光一线，滦州城已映人余之眼帘，更联类忆及辛亥之役，张绍曾将军拥一师劲旅，虎踞此处，与吴绶卿7、蓝天蔚8二将军谋取燕京，震摇根本，煌煌一电、足寒清廷之胆，而十九信条’之颁布，遂为逊位诏之先声，此其遥助义军之声势者，不少也。惜乎机事不密，绶卿既遭人暗杀，张君亦被迫去职，蓝君又不得不去兴京，此蓬蓬勃勃之北方民军之势力乃大受挫折，卒以三营之众为最后之牺牲，最后之纪念，此诚吾人今日思之犹有余痛者也！使吴、张、蓝三君之计画实现，则民国何至有癸丑之役，何至有西南之役，又何至有今日之局面也？厥后，蓝君竟未一握兵权，张君虽曾任绥远将军，时袁氏称帝之阴谋已见端倪，张君一日语人云：“有某在，彼何敢称帝？”为袁侦所悉，旋即解职矣！由是观之，张君之志，不可谓不大，其气亦不可谓不勇，惜于深沈二字，尚欠工夫：国家多难，老成相继凋谢，求足备干城之选1者能有几辈？如张、蓝其人者正宜厚自修养，为国自爱耳！
抵昌黎，下车投大德增客栈。便饭毕，已八时顷，倩店伙为雇骡车一辆，驱之人碣石山。桃杏梨花均已落尽，惟有苹果海红之花残余数株，点缀于万绿丛中，似专待此迟至之看花人者。先至隐仙庵，道士出为导引，遍览其祠观神堂等。庭前有牡丹数丛，桃梅一株，颇茁盛。由隐仙庵至五峰山下，车不能进，乃舍车攀石磴寻樵径而上，至山腹约半时许，一路松风飒飒作响，与唤啭铿锵之山鸟相应和，恰如山中之自然的军乐，所以慰安游人攀登之疲倦，并助奋其进行之勇气者也。比至韩文公祠，汗已浃背。守祠人刘翁克顺年已六九，不相见者三年于兹矣，渠尚能相识。彼于去岁续娶一老媪为之作伴，故久居空山亦不寂寞。翁媪为余用松枝烹茶，并煮米粥一盖，菜蔬则盐渍椿芽与酱腌鸡子而已，食之颇有清趣。余由东面登望海峰，以天气不甚清明，但见东南一带，茫茫无际，天水莫辨也。二时许，下山驱车返大德增栈时，投宿之客纷至沓来，大概皆吾乡人之赴关外者，盖此时正归里商人赴东之季节也。间亦有女眷至，余询店伙，以彼女眷等何往者？则答以将往关东。今年乐亭一县，女眷之往东者不下数百人，其故以东省钱毛，汇至家中，损失过巨，商人遂纷纷迁其眷属至东云。余闻之颇喜，盖东省商人以吾永七为最多，永七之中尤以昌、乐、临、抚人为众，是等县人之向来往东经商者皆不携眷，所以终不能植深厚之根据于东省，今则渐渐觉悟矣。国人多一个定居东省者，即日本人少一个侵人东省者，斯不独一乡之幸也。明晨南归，尚有陆路八十里，余容续陈。
署名：守常
《甲寅》日刊1917年5月9、10、11日

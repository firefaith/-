# 学生问题（二）
(一九一七年四月五日)
吾既一再于本报揭出学生问题，以促社会各方之注意。吾今更欲与吾侪问题中人之学生，一言解决之道焉。
凡社会问题，固赖社会各方之协力，始易于解决。然为人谋者，不如自为谋者之忠且切，乃人情之常。故工人问题之解决，以工人自己运动之力居多。妇人问题之解决，依妇人自身觉醒之力过半。且宇宙间之事物，殊异万状，无往而不由对待以得存立者也。忍苦与享乐相对，努力与成功相待，无忍苦之享乐，其乐也为佚乐；无努力之成功，其成也乃幸成。佚乐者不终，幸成者必败。盖因人成事者，一方承其惠恩，一方即丧其自性；克己自励者，一方劳其筋骨，一方即进其天能。此即因果之律，报应之理，丝毫不爽者也。又况工人之智识本低，妇人之体性原弱，依人为计，犹且不可，必待其本身之运动觉醒，依自力以为奋斗，社会始许以权利，赉以自由，遇以同情，待以公理。今以吾侪学生之智识能力，而与工人、妇人并举而成为社会问题。教育制度之不良，社会僻见之不当，吾侪可不必问，吾侪但须自反：吾侪固自有其智能，自有其势力，何以不能努进以与自然抗，与人事竞，反致沦落其可爱可珍之生涯于穷苦无聊之社会问题中，不为强者，乃为弱者；不见胜利，徒见败北，此实吾侪之深耻，吾侪之奇辱。吾侪之问题，应由吾侪自解决之。社会排斥吾侪，吾侪不敢尤；前辈厌弃吾侪，吾侪不敢怨；
吾侪惟知有吾侪之我，惟赖吾侪之我之努力，以创造为生活，以奋斗为职业。宁为受人敬畏之学生，不为仰人怜惜之学生；宁为独往独来之学生，不为寄人篱下之学生；宁为自强之学生，不为被动之学生；宁为位置人之学生，不为被位置之学生。
吾侪既于今日之社会为无用，则宜自创一种社会以自用。此之社会，即清洁勤俭之社会也。吾侪既于今日之生活为不适，则宜自造一种生活以自存。此之生活，即坚忍耐苦之生活也。独怪吾侪之沦落天涯者，既颓唐自废，相对唏愁，致其精神性灵，日陷于悲愤之囹圄中，视人间一切生活，无不生厌，而惟一希望，乃在国之速亡。人至无聊之极，则每思于厌弃吾侪、排斥吾侪之社会中，求其一二遇我较为欢迎、与我较为亲切者，与之周旋往来，怜我怜卿，以破旅中之凄苦岑寂。而茫茫兹世，可当此役者，又惟八埠之粉黛耳，剧院之笙歌耳！斗室一灯，素心！三五，笑语声与牌子声互相映和中之白板、东风2耳！其或床头金尽，季子归来，颜色憔悴，面目黎[黧]黑，则里巷施以白眼，妻、嫂为之短气，而坐困乡井，销沉于醉生梦死之中者，亦往往有之。此其牢骚抑郁之苦衷，吾侪宁不相谅？然使长此落拓，以自暴弃，而徒归咎于社会，揆之情理，宁得谓平？此非社会之真能绝我辈，我辈实百喙亦难辞自绝之诮也。吾昨曾言，一为学生便蹈自杀矣。然澄心以思，吾自为学生始有崇严庄贵之生命，何得谓之自杀，又何得听其等于自杀？吾昨又言，社会日日造就学生，无异于杀人矣。实则吾人于此崇严庄贵之生命，惟吾之自我始有用之处之之绝对权威、绝对自由，社会亦安得而杀之，吾侪亦安能坐视人之杀之也？由是言之，吾侪不患社会之无所用我，而患吾侪之不能自用，不忧他人之排斥，而忧吾侪之无能。
或谓吾侪亦尝求自用之道矣，其如吾国今日社会之组织，奄奄若死，处处都是绝路，何也？就日本而论，其国中每年卒业之学生，不知其几千万人焉。未卒业前，校中职员，即奔走于各大银行各大公司之门，预为就职之介绍，而是等银行、公司之势力，皆已拓张于海外，所谓朝鲜也，台湾也，吾之东三省也，到处有其分号，即到处有其卒业学生之足迹。而我无是等银行、公司也，因无为学生预谋就职之学校职员也，因亦无远适海外营商殖业之学生也。人之教育发达，足以消纳许多教育上之人才也，而我无是焉。人之各种银行遍于内地，足以消纳许多经济上之人才也，而我无是焉。人之司法机关、律师制度之完备，足以容受许多法政上之人才也，而我无是焉。人之举国众庶，下至妇孺稗贩皆能识字读书，因之著作之富，报纸杂志之多，浩如烟海，足以位置许多各种科学上批评著作之人才也，而我无是焉。人之社会是活社会，故社会中之人人皆活；我之社会是死社会，故社会中之人人皆死。例如置有生之物于空气窒息之绝境，虽具无上创造之能，亦岂能以自存者？斯言也，诚不为诬。吾之社会奄无生气，亦无人敢为否认，顾平情以观，社会之机能，今尚未臻于僵死。社会既未全死，以上自有生人活动之余地，可以断言。吾侪假定各人之我，皆为漂流绝岛之罗宾逊3，四顾荒茫，只余一我，天空海阔，亦末绝我创造之能，生存之路也。我固无人之拓张海外之无数银行、公司也，我则有多量足为输出原料之牛毛豕皮等等也。我固无人之内国产业、银行〈等〉，完备之司法机关、律师制度，伙多之著作版章也，我则有无量之小工业、内国商业、外国商业，足以谋生而挽利权也。（此处疑有脱漏。一编者）我则有广漠之土地，可以植牧耕作、渔水、采山掘冶矿产也。纵无大资本足供吾侪之回翔，而万仞之山，起于尺壤，无涯之海，积于细流。美国诸大富豪，泰半出身于稗贩之子，惟以坚忍不挠之精神，诚恳不懈之志气，与新大陆蓄蕴未发之宝藏奋斗，而卒能征服之，以自富而富国。吾人试侧身北望，若东三省，若内外蒙古，若甘、新、青海、前后藏，其广员肥沃，视彼新大陆何若？吾侪苟不自薄，即当披蓁剪棘，筚路蓝缕，结成青年远征之队伍，出万里长城，开辟新利源，并藉以开发。吾蒙、回、藏诸同胞，与之相亲近相融洽，消除从来之误解，杜绝外人之离间，于国于家俱有裨益。斯真吾侪青年雄飞跃进之好舞台，努力奋斗之好战场也。不此之图，徒拥门塞途、日向正阳门以内浊尘泥途之中，讨此高等流氓之生活，个人既无以自存，国家亦何以自了。此则愿吾侪问题中人，速壮励其气力，作来者之前驱，以有用之才，开自然之利，为国民生活辟一新径路，其成功又岂止能以解决学生问题而已哉！
署名：守常
《甲寅》日刊1917年4月5日

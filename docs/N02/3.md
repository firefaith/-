# 共和国与荣典
(一九一七年三月二十二日)
爵赏之制，专制政治之产物，野心家资以为笼络人心之具也。共和国不宜保留之。为其助长国民之虚荣心，徒贡枭杰之利用，足为专制之媒，共和之蠹，民国政治之腐败，未始非此制有以助成之。
日昨，宪法会议讨论此问题，议员王侃君主张明定大总统不得颁赐荣典，洵为合于共和原理，精确不磨之论。盖吾之国体既为共和，则凡专制之副产物，有背于共和原则者，均宜拔本塞源，以祓除之，于政治制度、社会心理开一新纪元，安可陈陈相因，漫为承袭，以白蹈于积弊而不知所自反也。
或谓：此制各国沿行已久，亦足以鼓舞国民使之益自奋勉，尽瘁为公。吾以习于专制政下之国民，乌可骤然废之，不知美国宪制，大总统固无颁赐荣典之权，而其国民之急公好义，不惟不让于他国，或且过之。吾人亦乌可妄自菲薄，而自愧馁于美国之民哉。
署名：守常
《甲寅》日刊1917年3月22日

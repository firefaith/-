# 北美之风云儿

 

一一罗斯福请愿出征

 

(一九一七年二月十八日)

 

北美合众国前总统罗斯福君，世界之风云儿也。其与当代惟一之怪杰维廉二世相见时，辄相视而笑，大有“天下英雄，惟使君与操”2之概。

美、西之役3，罗氏尝充义勇军，纵其健儿之身手，以驰驱于龙骧虎斗之战场，而无所于怯；欧战之顷，亦尝挺身于演坛之上，虽遭刺客之狙击，血溅十步之外，尤必终其说而后已；迨夫解政之后，猎于非洲之深山中，与猛兽相搏而卒能擒之，此其所谓拔山盖世之雄矣。

今也，美、德绝交，战衅之开方在旦夕，罗氏果奋其雄飞迈进之素志，霹雳一声，为愿率其四子从军之请，全美之人闻之，其感愤兴起为何如者！

大地之上，铁血横飞，苟欲图存，宁容鼾睡？嗟我邦人，闻罗之风者，可以兴矣。

 

署名：守常

《甲寅》日刊1917年2月18日

 

 

 


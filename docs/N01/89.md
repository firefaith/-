# 筑声剑影楼纪丛 蔷薇缘欤？蔷薇恨欤？

 

(一九一七年二月二十八日)

 

伊萨般若，美国加州(California)孟脱雷地方之一西班牙种美女也。夏曼将军由墨西哥取加州时，女方十七八岁。夏曼将军一日率兵至海上-·渔村，得与少女伊萨般若相遇，儿女英雄，约成眷属。将军遂结[解]其胸前所佩颜色浓艳之蔷薇一朵赠之少女，而此花乃为一支山吹花，可知此际之夏曼将军盖已英雄心绪乱如丝矣。少女受之，不忍见此花之枯萎，乃取沃土培之，逢春辄呈灿烂之观，今犹以夏曼蔷薇见知于人间也。嗟呼！新花枝胜旧花枝，自是无心念别离，夏曼将军一去，楚水湘云，查不知其音耗，而此多情重义之女，则海枯石烂，此盟无渝，五十年后，尚信将军之必还而无疑。去今三年前，忧伤之余，已长辞此夏曼蔷薇之荫，而于他界寻未了之因缘矣！绵绵此恨，宁有穷耶？至今过其宅者，尚见此有花无实之夏曼蔷薇，掩映于半朽之柴扉中，徒留此薄幸负心之纪念，令人长怜薄命少女之孤魂，而不禁兴“去年今日，人面桃花”之感也。

 

署名：守常

《甲寅》日刊1917年2月28日

 

 

 


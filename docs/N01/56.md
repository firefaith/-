# 《甲寅》之新生命

 

(一九一七年一月二十八日)

 

大易之道，太极生两仪，两仪生四象，四象生八卦1。老氏之说，一生二，二生三，三生万物2。是知宇宙进化之理，由浑而之画，由一而之杂，乃为一定不变之律。因之宇宙间，循此律以为生存者，其运命之嬗蜕，亦遂莫不由固定而趋于流动，由简单而趋于频繁，由迟滞而趋于迅捷，由恒久而趋于短促，此即向上之机，进化之象也。

《甲寅》者，亦于天演中而有其生存之资能者也。故亦不能外此大法，而不从此大机轴以为回旋；故亦不能不择其适于生存之道，以顺应厥环境。环境而之画也，《甲寅》不能自封于浑；环境而之杂也，《甲寅》不能自守于一；环境而日趋于流动也，《甲寅》不能自拘于固定；环境而日趋于频繁也，《甲寅》不能自止于简单；环境而日趋于迅捷也，《甲寅》不能自胶于迟滞；环境而日趋于短促也，《甲寅》不能自废于恒久。今日之世界进化，其蜕演之度，可谓流动矣，频繁矣，迅捷矣，短促矣。《甲寅》于此而欲有以自贡以求助，进其功能则自所自尽之努力，亦宜千百万倍于畴昔也。

今《甲寅》蜕化而为周刊矣，是一周一《甲寅》也，是《甲寅》一周而有一新生命也。今《甲寅》蜕化而为日刊矣，是一日一《甲寅》也，是《甲寅》一日而有一新生命也。此《甲寅》之努力也，此《甲寅》之进化也，由是更进而谋以其自身之努力，奋发我国民使之努力，以其自身之进化，开导我国民使之进化，此又《甲寅》之惟一责任。所愿自勉，以与我国民共勉者矣！

 

署名：守常

《甲寅》日刊1917年1月28日

 

 

 


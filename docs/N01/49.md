# 祝九月五日

 

(一九一六年九月五日)

 

中华民国五年九月五日，为宪法会议开幕之期，记者谨馨香顶礼以尽庆祝之诚。宪法者，国命之所由托。宪法会议者，宪法之所山生也。有神圣之宪法会议，始有善良之宪法。有善良之宪法、始有强固之国家。然则今年之九月五日，实为再造之中华新纪元，赍有重大之使命，锡我国民以幸福，亿万斯年将利赖之，是焉可以弗祝？虽然·宪法为物·其良也，固足以福民；其恶也，亦足以祸国。吾祷祀馨香以求者，乃在欢迎福民之宪法，拒绝祸国之宪法。宪法会议诸公，受国民付托之重，临此大典，自必慎审周详，小心翼翼，以诞育此亿兆托命之宁馨儿，斯何俟吾侪之喋喋、然而一事之兴，作始也简，将毕也钜，不慎诸始，以贻后日之隐忧，祸已迫于眉睫，始皇皇焉谋补救之方，而国脉民生之牺牲于其间者，殆已不可量计。此不能不以慎审周详之功，责望于诸公者矣。

抑吾犹有感者，前岁天坛宪法之草创，亦在凉秋九月之交，凄风苦雨，天外飞来，议员诸公，横遭狂暴之摧抑，仓皇出都，盖有秋风落叶之感！而天坛宪法遂徒为洪宪年前之一种陈迹，供后人凭吊之资。曾几何时，此炙手可热之独大，一世之雄，终归黄土。而此煌煌之宪典，仍待成于卷土重来之诸公，以是知众意之权威，有时而显，恶魔之势力，有时而穷，而沧桑陵谷，变迁无常，尤令人不胜今昔盛衰之慨矣！

 

署名：守常

《晨钟报》1916年9月5日

 

 

 


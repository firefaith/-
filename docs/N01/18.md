# 是非篇

 

(一九一三年九月一日)

 

是非之不明于天下也，久矣！豪强霸世，扼抑真机，元恶首虐，僭据崇位。跼其下者，忍痛弗呻，口诽腹谤，诛夷立至，是其慑之以威者；曲学阿世1，创言纲纪，人心道术，为所柔敝，敢有正真，嗤为大逆，是其笼之以术者。神州数千年，是非颠淆，心死道丧，芸芸有众，举其本于良知、发于天性者，弗克激于心而发于声，以共白于世者，政教有以戕贼之也。

顽凶既戢，黎元其苏。言论自由，如水决堤，潮流横溢。共和建造以来，海内言论界各标帜志、立论建议，策嘉谋猷。嗫嚅超趄2、蹄天跼地3之余，一旦脱其钤制，亦得飞眉舞色，张口伸舌，论天下事，抑何大幸。然事之束制愈酷者·其外伸之力亦愈大，冲怒决放，必趋于极端，而不获自限，其弊害乃与所欲矫者两无所择，则放言横议之究竟，天下真是非转为言论所淆混，斯又幸中之不幸矣。

今之以言论号召于天下者，多挟其党见之私，黄钟瓦缶，杂然并作，望风捕影，各阿所私。上焉者或无成见存于其间，只以同异之党伐5，而正直之灵明，深蔽牢锢，遂不自知其失当，伺瑕蹈隙6，抗辩攻讨；下焉者则如桀门之犬，嗷嗷吠尧7，不惜出违心之论，肆口罗织，国体之荣辱，人格之保丧，外界之非笑，均所罔顾，惟以博其主人私党之快意。此以是相寻，彼以是相报，是者非之，非者是之，反唇相诋，循环无已，驯至恶声遍于国中，土庶之听闻，亦因以大惑。嗟夫！言论庞而是非乱，言论伪而是非湮，是非由乱而湮，人心世道之真，遂以全失。此亦一是非，彼亦一是非，各是其是，各非其非，真理大义，暗而不明，郁而不彰，世人为所迷瞀，亦各因其所欲焉。以自为是非，悲夫人心纷而不固，必不合矣，彼汲汲于是者，犹不知所自返。循兹以进，国家将为说士裂夫！言论所以明是非者，是非乃反以是而泯，或亦主持言论者之所大痛者欤！

抑吾更有哀者，此次革命血浪中仅涌出有数人物，幹国之英，胥在乎是。一年以来，由党见之故，诬蔑轧倾，不遗余力。此党戴为魁首，彼党将视为盗贼；彼党倚为柱石，此党将目为公敌；羌内恕己以量人兮，各兴心而嫉妒9。一念之私，雌黄百口1，莽莽神州，至竟无一完人，遂至激成二种势力相冲相荡，以有今日之乱。苍生水火，膏血横流，未始非莠言邪说之有以启之，此其为祸，不日烈于洪水猛兽耶？噫！

 

署名：李大钊

《言治》月干刊第1年第4期

1913年9月1日

 

 

 


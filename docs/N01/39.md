# 介绍哲人托尔斯泰

(Leo Tolstoy)

 

(一九一六年八月二十日)

 

托尔斯泰者，近代之伟人也，举世倾仰之理想人物也。彼生于专制国中，以热烈之赤诚，唱导博爱主义，传布爱之福音于天下，扶弱摧强。知劳动之所以为神圣，身为贵族，而甘于菲食敝衣，与农民为伍，自挥额上之汗，以从事劳作。此其德行之美为何如耶？

氏之言曰：人之性质，本由灵性与兽性相合而成，然皆为兽性所蔽，故灵性失其光明，徒求满其物欲。人之往往自蹈于可怖之罪恶中、忧闷中，而沉于暗惨之坟墓者，以此矣。人若了悟，当弃可卑之物欲，使兽性服从灵性，离自己之利害，增进他人之安宁幸福，人始得入于灵界，享永远美丽之心灵的生活。夫人之真相为无限发现之爱，爱者实崇高无对之理，体即[既]通于神明，先天内容之动机，天真自然之情，也即一切道德之渊源，自他融合之胸中之光明也。沮碍此爱发现之物及物欲之满足，皆为罪恶。博爱之牺性者，即死于肉而生于灵者。故人当有不惮为博爱而死之觉悟也。

嗟呼！托氏生平著作，充栋汗牛，一经杀青，传译殆遍。自谓倾终身之生活于墨汁瓶中，此其抱负可谓豪矣！为文字字皆含血泪，为人道驰驱，为同胞奋斗，为农民呼吁，彼其眼中无权威，无富贵，无俄罗斯之皇帝，而欲以豼貅之威屈之，千万之富动之，使之稍变其主义，彼惟悍然答曰：“否”而已。

托氏人格之崇高，气魄之雄厚，足为兹世青年之泰斗，暇当布其全传，摭其学说，以饷吾最亲爱纯洁之学子。兹先以数语，介绍于此云。

 

署名：守常

《晨钟报》1916年8月20日

 

 

 


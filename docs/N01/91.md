# 中德邦交绝裂后之种种问题

(一九一七年三月五日)

 

据近报所传载，政府于中德问题，似已有确切不移之决心。吾人于此，亦惟有秉其同心同德捍御外侮之精神，以试究其种种必需之准备。以余所知，则有左列之数事焉！

一、西北国防问题。中德交涉初起之时，吾人既首揭西北防范宜严之义，以促政府之注意。盖甘、新一带之回回与天方教宗，所关至切，深虑其崇信国家之笃，不敌其奉仰宗教之诚，一为煽动之言所乘，则必有意外危险，影响及于西域国防者。果也，近日关于此有惹人注意之二事：一即回疆边圉之教徒多投入土尔其国籍；一即近届天方巡礼之期，多请新疆官府发给护照是也。前岁青岛之役，德国军官之旅居吾国者，类多逃至印度、土耳其，中德一旦绝裂，则追踪此辈者，当亦不少。吾若绝德，德人之居土者必与土人谋所以扰吾西疆，以为报复牵制之计。吾国制法修典，倘不幸而授以宗教上之口实，后患将至不可收拾。此非杞忧之言，实当兹外交危迫之际，吾政府及国民凡于立法行政，不可不先事防预者也。

二、约聘德人问题。从前吾国依契约聘请之客卿，德人实居多数。据最近之调查，则武职五名，文职三十九名，税关吏员二百零二名，矿务工程师、铁路工程师及盐署人员等九十名，合计三百三十六名。此数虽未必精确，约亦不甚相远（就中有因青岛之役，逃于印度、土耳其者。又如青岛税关办事员之一部已为日本之俘虏)。此类德人，本由礼聘而来，今国交虽一时绝裂，而待遇之道，不可不格外慎重。以余论之，宁以较优之处分为得也。独于海关办事人员，尤以德人为多，德人既已解职，继任之办事人员乃生问题。吾近邻之日本，即颇注意及此。此亦于绝交之前，所当交涉妥协者也。

三、租界处分问题。次如天津、汉口之德国租界，究宜如何处分，亦今日所急待研究者。余以为吾既对德有决绝之表示，则从前两国间之缔约，均归无效。此时吾国对于天津、汉口等处之德国租界，当然回复领土之原状，按之国际公法，其处分应一任吾之自由，殆非他国所可容喙者也。但其收回之程叙如何，及德国于租界内一切经营建筑之物宜如何保管，亦今日所待研究之问题焉。

四、德国在华之财产处分问题。吾若加入战局，则亦不可不基于巴黎经济会议之决议，对敌通信及通商，一切皆应禁止；并宜积极的加以经济的压迫，如对德、奥当支拂之赔款等亦当停止；其自一八八九年以来，在吾国投资有资本金七百五十万两之德华银行，亦须禁止其营业；至于私人经营之洋行等，皆将陷于倒闭之悲运，此实个人受国际的变动之影响而无可如何者也。近有人颇以第三者强索德国财产为可虑，余以为此事恐为杞忧。盖今日列国中之居第三者之地位者，实已绝少。吾既对德为敌，则人之所虑为第三者，其对德为敌，亦与吾等。彼虽羡德国之财产，而实不能觅一口实以向吾强索，故此殊无虑也。

凡此所陈，愿国人详细研究之。姑举吾所见者于此，不多赘矣。

 

署名：守常

《甲寅》日刊1917年3月5日

 

 

 


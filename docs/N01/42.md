# 政谭演说会之必要

 

(一九一六年八月三十日)

 

专制政治尚秘密，立宪政治尚公开。秘密者，每出诡谲之权谋；公开者，必有鲜明之旗帜。

吾国政客，不问其系于何派，究其蕲求，罔不在立宪政治为无容疑。顾何以党伐之际，互以阴谋相诋诮，岂果有神出鬼没之权术欤？毋亦于堂堂正正之旗帜有所缺憾耳。文明国之政争，皆在演说台上。人日本政治演说之场，犹恍闻“板垣虽死自由不死”之声，登美国政治演说之堂，犹恍见前总统罗斯福氏之血。盖于稠人广众之中，公布其主张，以求舆论之同情，乃政治家之天经地义，虽刀锯在前，鼎镬在后，有所不顾，区区反对之声浪，乌能摧卷其政帜者。

而吾国之政争，则何如者？钩心斗角，恒在暗潮黑幕之中，双方相持，无论若何激昂，而慷慨淋漓热烈蓬勃之政谭演说会无闻焉。是非之公，遂不能与天下以共见，斯于公开之义有未当，而阴谋猜忌之说之所由兴欤？

 

署名：守常

《晨钟报》1916年8月30日

 

180

 


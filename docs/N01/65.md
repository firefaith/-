# 回春之北京

 

(一九一七年二月七日)

 

星移物换，斗柄回寅，此枯寂陈腐黯淡阴霾之北京，居然与勾萌甲坼蛰动昭苏之群生，共呈回春之象焉。

他且勿论，即就新年之景象而言，据久居北京者云：“今岁与去年已大不同，去年则人怀戒惧，今岁则共庆昇平，以昔视今，苦乐悬绝。”此足以见专制之害恶，共和之幸福矣。

爆竹一物，为新年中儿童最快乐之玩具，且足以励其武勇之精神。只以政象险恶，人人皆疑大祸之来不知暴发于何时，是以一闻声响，则风声鹤唳，草木皆兵。故在去年警厅概禁止之，今则演放自由矣。

即此区区之自由，亦为共和之所赐，专制之所斩。寄语街头小儿女，年年都有爆竹，岁岁勿忘共和。盖以爆竹之声，即自由之声也。吾谨为之拟一春联曰：“爆竹一声，共和万岁！”

 

署名：守常

《甲寅》日刊1917年2月7日

 

 

 


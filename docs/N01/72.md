# 今后国民之责任

 

(一九一七年二月十一日)

 

美、德绝交后，吾国外交界之风云，顿呈变幻。今者，阁议既定，万一德国对吾通牒，漠然不知为敏断之觉悟，则直接以侮辱吾国家体面者，间接即以示德国有蹂躏世界人道公理之决心。今后吾国之所以应其地位，对于世界战局施以相当之处置，以及因此通牒，吾国目前将来对于与国所负之责任，战时战后对于国际关系变易所需之注意，均有赖乎吾四万万国民智勇深沉之精神，协和辑睦之德性，以周察而坚持之。须知此一举非偶然尝试，以侥幸于万一者，中国今后生死存亡之运命，实于是乎系之。

吾国迄兹之态度，于交战之两方，实丝毫无所左右祖。所以然者，吾民族对于世界同胞一视同仁，其爱和平、卫人道之诚心，殊不愿以己国之行为致延战争之时期，或扩战争之分量。故于青岛之役，虽以德与吾有创巨痛深之国仇而有所不报，日与吾有唇亡齿寒之亲谊而有所不援，亦欲一忍以待和平之曙光尽其可能以速昭于世界耳。谁知荏苒三年，和平之实现尚复前途辽远，而德国最近之行为益与和平之途相去日遥，故虽以酷爱和平如吾国者，为人道计，今亦不能不按剑而起矣。

吾国主张正义之通牒，虽已达于德国，然吾国民满腔之诚意，固犹厚望德国政府及其国民之自省。倘能变更通牒，以稍戢其潜艇之暴威，俾各中立国通商之道路不致断绝，则宁独二国邦交之幸？若犹任其暴力不顾公理，则亦不得不出于断绝国交之一途，甚或竟至交战，亦非吾国民所敢辞。国民乎！尔犹忆一八九七年即光绪二十三年，以兖州府二教士之牺牲，德皇维廉遂命其弟亨利西(Prince Heinrich)以极东巡洋舰队司令官之名，将军舰三艘，以强占我胶州湾之痛史乎？若犹忆之，则执铁血以为政府盾者，乃今日国民之责也。

但吾国苟由此以跃入世界交战之舞台者，此后吾国之外交不在战时而在战后，外交之制胜，不在以其实力与德为敌，而在以其诚心与协商国及中立国为友。此则吾国决定大计之惟一方针。吾国民一方当确认此关系，以其精慎缜密之筹策，明敏深透之眼光，熟察外交界国际离合之变迁，勿令协商国或中立国中之一国有所误解，以致枝节横生；一方当知世界之风云起伏，无一不与吾国存亡有关，今宜转全国之视线集于对外之关系，使趋于举国一致之一途，勿复播无谓之党争。此则所深望于朝野爱国诸同胞者矣！

 

署名：守常

《甲寅》日刊1917年2月11日

 

 


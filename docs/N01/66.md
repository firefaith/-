# 日本之托尔斯泰热

 

(一九一七年二月八日)

 

托尔斯泰者，近代之大文学家大思想家也。生于暴俄专制政治之下，呕其毕生之心血，为良心服役，为人道牺牲。既召政府之疾恶，又遭宗教之屏绝，而卒不少屈。斯真文学之巨子，人道之明星也矣！

日俄战后，托翁之名盛传于日本，一时研究其文学思想者颇众。后虽稍衰，而近二三年来此风又炽。至于今日，可谓极矣。“托翁、托翁”之声，遍于三岛。团体如“托尔斯泰协会”也，杂志如《托尔斯泰研究》也，殆皆专以研究托翁为职志者也。考其出版界，几举托翁一生浩如烟海之著作，尽行迻译，而摭撮其精英焉。鸣呼！此其有功于一国之文化者，岂浅鲜哉？

余囊居日本，每于里巷通衢间，闻有歌《戛秋霞》之曲者，其声凄楚，哀婉动人。是曲也，乃于《复活》剧中所演奏，名优松井须磨子之所歌，而文士岛村抱月之所谱也。制此曲时，尚有一段韵史，兹不暇述。而一演之后，风靡全国，上自播绅学子，下至稗贩妇孺，莫不能仿歌此曲者。须磨子之魔力欤？托翁之魔力欤？殆不可知。然而《戛秋霞》之曲，则固本托翁之著以作，而托翁之名又因《戛秋霞》之曲得以益播于流俗也。

近者，托翁之子有称为小托翁者，自俄都伯拉古拉德1，经莫斯科，越西伯利亚，于世界战血横流之日，宗邦军书旁午之秋，且其弟兄姊妹乃至衰年老母，或隶赤十字会，或充义勇军，皆已离乡去井，万里从戎，弹雨硝烟，存亡莫卜（托翁夫人及其女公子均入赤十字会，赴战场救护伤兵，其子嗣中亦有从军而受伤者)，彼独于是时，冒长途之风雪，飘然偕其夫人来日本，亦可异已！

方其于一月二十二日由日本之敦贺上陆也，彼邦新闻记者，有往访之者，见氏年约四十，其夫人则方二十六七。该记者询以此来意在云何？彼则答以父为世界文豪，已亦颇埋头于文学之趣味中，生平于英、法、德之文学，己略有研究，独以未暇研究日本文学为憾。今偶得暇，辄复来此，一以遨览明媚之风光，一以觅接近日本文学真髓之机会云云。继询以此次战争及于世界文学之影响何如？则避而不答。斯固氏对于日人之辞令，未足以窥其此行之真意。然当月本举国若狂研究托翁之日，适又来此嘉宾，益以助研究托翁之兴趣。托翁之与日本，可谓有宿缘矣。

抑托翁之思想，实以无抵抗主义为基础。所谓无抵抗主义者，即本基督教旨“人欲批其左颊，吾更以右颊承之；人欲索其外衣，吾更以内衣与之”之说而立者也。托翁理想中之平和，即遵此道以求之。孰知托翁之充浊世归道山者曾几何年，而古今中外未曾有之世界战祸，竟举其所亲爱之故国同胞及全世界，悉陷于沈沦悲惨之中，此又岂翁生前之所及料者哉？余既观于日本研究托翁之盛，复慨夫战局之日益蔓延。缅怀往哲，不禁兴无涯之感矣！

且日本对于世界之文学家思想家，如柏格森2、倭根3、达阿儿4、尼采5等，莫不精研其学说，介绍其思想，固不独于托翁已也，特于此等其热炽之度较为稍逊耳。返以观于吾国，文学界、思想界之销[消]沉、冷寂若死，人之举国若狂以研究之人物学说，吾则能举其名者盖鲜。噫！文化之盛衰，民族之兴亡系之，此岂细故也哉！

 

署名：守常

《甲寅》日刊1917年2月8日

 

/

 


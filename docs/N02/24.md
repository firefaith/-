# 罪恶与忏悔
(一九一七年四月二十一日)
俄国大哲托尔斯泰诠释革命之意义，谓惟有忏悔一语足以当之。今吾国历更革命已经三度，而于忏悔之义犹未尽喻。似此造劫之人心，尚未知何日始能脱幽暗而向光明。瞻念前途，浩劫未已，廉耻扫地，滋可痛矣！
大以一二人之罹于罪恶，吾人为其个人已不胜悼惜；而其个人之罪恶，同时又为吾人所与共处之社会现象，故其罪恶同时亦为社·会之罪恶。斯则忏悔之责，固不仅为躬犯罪恶之人所独任，即呈布此罪恶之社会中之各个分子，亦当因之以痛加省察，深为忏悔。须知一个罪恶之构成，因果复杂，决非当事者之一人所能致。在个人固不可以此自脱，在吾人对于其个人亦不宜以此恕之。而在社会本身，则当以此自责；在吾人对于此社会，亦当为沈痛之警告也。
吾人试寻政治上、社会上之腐败，足与个人以易堕落于罪恶之暗示、模仿者，其端甚多，不遑枚举，兹特择其要者言之。
一势位之足以保障罪恶也。今之膺显职握实权者，莫不以敛钱为事。鸦片可买也，公帑可盗也，民脂民膏可以任意剥敲也。凡夫坐拥重兵、列职疆吏者，对于其治下之财政，直视为一人之私，囊括席卷，莫可谁何！以致举国空虚，官僚厚富，其所剥民蠢国而得之财货，与其所居位置之级、所握权势之分，成一正比例。上行下效，全国风从，而大盗民贼，盈天下矣。
一法律失其权威也。中国承专制之余，本于法治之精神多所舛背。又以袁氏当国数年，蔑弃法纪，纵容奸宄。但为一姓之鹰犬，虽犯盗国殃民之罪，而亦为所优容，甚且在赏奖之列焉！法律不敢过问，即问之而亦无效。今袁氏虽殒，一般人民心理，对于法律之信畏，终不甚厚。一旦为罪恶所诱惑，遂忘却法律之权威，而悍然不顾以行之。
·奢侈之风盛行也。书生得志，一跃而置身荣显，辄如乞儿暴富，极欲穷奢。于是衣必金紫，食必甘旨1，居必广宇，行必汽车，内以骄夸于妻妾，外以酬应乎亲朋，每月俸资有限，乌能供尔许之挥霍？迨其亏累日多，无以弥偿，而受贿中饱、鬻爵卖官之事，乃以迭见层出矣。推其原因，个人浪费，固为自取之咎，而社会风俗之奢靡，亦殊有及于个人之影响焉。
吾人今为此言，非以委过于社会，而以轻个人之责也。盖冀社会中之各个人人，对此罪恶之事实，皆当反躬自课，引以为戒。庶几积小己之忏悔而为大群之忏悔，而造成善良清洁之社会力，以贯注于一群之精神，使人人不得不弃旧恶，就新善，涤秽暗，复光明。此即儒家日新之德，耶教复活之义，佛门忏悔之功矣！
署名：守常
《甲寅》日刊1917年4月21日

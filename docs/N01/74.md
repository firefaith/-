# 中德绝交后宜注意西北

 

(一九一七年二月十二日)

 

对德通牒已交付德国，德若不与吾以满足之回答，则中、德邦交必将断绝。此后吾政府所当注意者，以西北为最要，盖新疆、青海一带，回族同胞居焉。其处交通阻塞，于世界大势不易得明确之消息。吾与德一经绝交，德必恨吾而谋所以报之，但在交战期中，德舰不能飞越重洋以扰吾沿海之区，此为吾人所可安心者。然土尔其与德为同盟，而以宗教上之关系，与吾国境内之回民有所联络，苟土以吾绝德之故而迁怒于吾，则必出其诡计以煽吾回疆。前岁土国初人战局之顷，土王即欲兴回教十字军以抗欧洲基督教国，一时吾西北部之回族，亦颇为之动摇，经吾政府去电解释，谕令镇定，勿背中立，始无意外之变。此时若土以我仇德为口实而惑吾回民，则西北将呈危险之象。是宜速派专员慰安回部居民，晓以此次对德通牒之苦衷，纯为维持人道，与天方之教宗无涉，切不可误信谣传。果吾之内部无何变动，则萃全国之精力以应未来之变局，前途庶或有望乎？

 

署名：守常

《甲寅》日刊1917年2月12日

 

 

 


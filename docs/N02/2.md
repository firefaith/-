# 俄国革命之远因近因
(一九一七年三月十九—-二十一日)
十余年来，世界革命之怒潮，澎湃腾激，无远弗届。以例举之，葡萄牙革命1矣，墨西哥革命2矣，吾华革命3矣。他如印度、土尔其之青年革命运动，亦有渐即燎原之势矣。而革命之酝酿最久，国民之牺牲最多，屡起屡仆，卒未告厥成功，以苏其困苦颠连于专制政下之民生者，厥惟宫庭阴谋政治根深蒂固之俄罗斯。欧战初起，英、法、俄、德相继沦于战祸之中，于是数国之民，念国步之艰难，凛阋垣之大戒，内政虽有未善，亦宁姑为隐认以同趋于举国一致之一途。即俄之虚无党，亦尝停止其运动，而以捍御外患为重。此等美谈，固吾人时时所颂言于国人之前者也。而今忽于大敌当前之日，自起此天惊石破之纷争，此其中必有非常之暴政阴谋，内不足以安民，外不足以御侮，为俄人欲忍而有所不能忍，乃肯于敌军压境之秋，茹痛出此者。今昨所传，电音甚简，未能断其共和赤帜已否树于伯脱罗古拉德之城头，然而经此壮快的革命之风云，君主国体，纵不能一时推翻，而自由政治之基础，必缘兹而确立，为无可疑。盖尝论之，世界之进化无止境，即世界之革命无已时，帝王之运命，将渐绝于兹世。即彼依其末光之官僚政治，亦将以失所凭依而日即消沈。于以知自由民权之大义，无论如何屈挫，终有时而昌。专制阴谋之恶政，无论如何披猖，终有时而窍[穷]。由外患言之，俄国今日而有此，固为彼邦之不幸；由内政言之，则实自由政治之曙光也。
俄国革命之气运，久已弥漫于全国，兹将其远因近因，分别陈之。
一、新旧思想之轧轹。俄国之新旧思潮，久呈轧轹之象，对于亚细亚而有欧罗巴，对于英国主义而有德国主义，对于斯拉夫派而有欧化派。新思想则以伯脱罗古拉德为中心，旧思想则以莫斯科为根据，此二种势力，遥相对峙，反动不已。因之政治之底里，亦伏有此二大潮流，而时现不安之状。彼得大帝7虽为介绍欧洲新思想于俄国之一最有力者，而于输入政治的理想，则决非所好。故并自十四世纪时萌芽于俄国政治而渐趋发达之贵族议会，足为立宪政治之一基型者，而亦废之。闻英伦议会之限制王权，辄诋议之以为非。至加札林二世，一时贤明济济，宜可以建改革政治之宏功矣。而以其时俄之社会，无中流阶级，足以运其思能于新政之上，故亦终于无功，甚可惜也。逮十九世纪初叶，开放农奴，施行宪政之运动，日以炽盛，其动机则起自贵族阶级，而近畿将校及大学学生亦与谋焉。当此之时，俄之志士，殒身于断头台上，与夫窜徙于西伯利亚荒寒之域者，固不计其几千百人也。后遂分斯拉夫派与欧化派，各谋振其权威于思想界。斯拉夫派以保存俄国国粹为主义，其理想多在过去，而萨马林9、亚萨哥夫10、李伯米亚哥夫11辈其首魁也。欧化派以输入欧洲之新文明为职志，其理想多在未来，而古拉那夫士奇12、伯林士奇13等其杰俊也。亚历山大14即位，颇谋广布新猷，如下诏开放农奴，创设地方自治制度，改良裁判所，许可印刷刊行之适宜的自由，政绩昭然，皆足为俄国政治开一新纪元。惜也此维新之明主，乃反惨遭新党之暗杀。至其子亚历山大三世15即位、乃力反其所为，一以保守压制为主，凡稍含革新之质者，即排除之。一时新党虽慑于其威，而遏郁日久，将伺隙以求伸，此亦势之所不能禁也。日、俄交战之中，民党尝欲扬革命之旗，虽未见显著之成功，而立宪思潮之勃发，固至今而未稍衰也。昔者彼得大帝尝言伯脱罗古拉德为窥见欧洲文明之窗口，由今观之，且为革命潮流之渊源矣。此其远因一。
二、虚无主义之盛行。俄国黑暗政治下之特别产物，即虚无党是也。是种秘密结社之组织最为严密，会员皆互不相识，其受党魁之命令，实行暗杀时，则先授以暗杀之械具，并附之毒药，以为被捕时自裁之准备，免泄本党之秘密。即无自裁之余裕，其受讯问时，则一委之于不知，此虚无之名之所由来也。虚无党之盛行于俄国，乃在千八百六十一年以后，其主义在灭绝皇族，而依暗杀手段以为一网打尽之计焉。其故由于是年二月十九日亚历山大二世下开放农奴之诏，夫开放农奴为崇重人道回复自由之善政，何以反起如斯恐怖之反动？盖以俄国全国之地主，平时驱役农奴，同于犬马，耕作之劳，皆委之彼辈。故其子弟，皆不解稼穑之艰难。今一旦放免农奴，则小地主小贵族骤失其奴役，而又不能自作，乃相率售田于大地主，否则归于荒芜不治，而家以荒落矣。此等小地主之子弟，在学校肄业者，学费遂以不给，而军队将校之中，亦多是等之子弟，平居皆仰家中之接济，至是亦骤蒙其影响，其时近畿第一联队曾有百余人为反对开放农奴诏书之运动，盖为此也。以是缘因，不平之声，遍于四境，而芬兰、波兰之革命党人，亦相呼应。俄政府惊愕不知所措，乃禁止新闻杂志发行，改正大学学制，加以横暴之压制，废止星期学校图书俱乐部，侦察密布，缇骑四出，稍涉嫌疑，即遭捕罗。而文豪杰伦杰夫士奇16，即于此时陷身图圄。国民因之益愤，怨毒所召，欲与偕亡。青年男女，多投虚无党中，而酷爱自由之亚历山大，竟至为之牺牲焉。厥后此种根萌，遂以潜植于俄都。此次革命之发动，与此虚无主义有密切之关系，盖莫可否认者也。此其远因二。
三、德国官僚主义之输人。自彼得大帝输入德国之官僚主义，既已建立俄国独裁政治之基础，迨至亚历山大三世即位伊始，即宣言独裁权为彼得大帝贻其后世子孙永守勿失者，其根蒂益深固而不可拔。然此种政治之运行，益以促俄国国民之觉悟，而有非革之除之使为立宪代议制不可之信念。此其远因三。
四、革命文学之鼓吹。俄国之文学，人道主义之文学也，亦即革命主义之文学也。其思想家、著作家有所评论、有所创作，莫不以人道主义为基础，主张人性之自由发展，个人之社会的权利，以充丰俄罗斯国民生活之内容。此其原因，虽半由于彼邦之国情为其黑暗政治之反映，而西欧主义之思想所与之影响，亦甚大也。观夫慈尔改捏夫17日记中有“我西欧派也”之言，伯林士奇书翰中有“我社会主义者也”之语，足以证之。盖自法兰西千八百四十八年革命之前，革命思潮之勃兴，社会运动之强烈，已足与俄人以绝强之感化，湛深之信仰。至千八百四十年末，此种人道主义之思潮，几表现于社会生活之各方面。其时有几多崭新之天才，受此新思潮之激荡，各出其血泪凝注之文学，对于当代之政治、法律、风俗习惯、道德传说乃至社会制度，加以痛切之批评，而其思想之中心，又皆注于农奴之开放，细民之地位。如哥尔哥罗奇18之《田舍》，慈尔改捏夫之《猎夫日记》，涅库拉索夫1之诗章，半皆诉农民之疾苦，而代泄其衷怀者也。他如龚加罗夫0所著之《平凡之一生》，杜士·泰夫士奇1所著之《贫之人人》，皆捧满腔之同情，倾注于惨酷之社会。而赫尔金22之《谁之罪》，俾善士奇23之《贵族之领地》，则又关于改善家庭问题者也。就中尤以赫尔金、伯伦士奇4二氏为革命文学之先觉。赫氏自青年时代居莫斯科，尝与朋辈登高远瞩，临夕阳之美景，相与默契为人生光华之理想而奋斗。自是益复浏览德国海智儿25之哲学，法国圣西门26之社会主义，卒以二十三岁之少年，毅然揭革命之旗，以抗专制之政府，而开革命之纪元，标旨树义，不仅在回复男子之自由与权威，且并及于妇人，主张突破从来之陋习，脱妇人于男子压抑之下。俄罗斯妇人运动之发轫，当推赫氏矣。伯氏于一八二九年在莫斯科大学，即立志以一生之活动，依科学与艺术之助，使自己之自性广为圆满之发展，更以其获得之真理，为人类应用，为同胞牺牲，与种种罪恶压制、恶习胁迫相搏战。彼尝见乞丐与车夫之惨苦，则自问曰：“社会如此，人尚有安心娱志于艺术知识中之权利耶？”遂以著小说为任务，以从事于人道主义之鼓吹焉。伯氏之后，则有杰伦杰夫士奇所著《艺术与真实生活之关系》，世推为名作，而《雷兴与其时代》一书，其有功于俄国民之自由思想者，尤为宏伟。雷兴之一生，殆以独立自主之精神与社会之偏见、政治之陋习宣战，而其传记，即其效命于人道自由之战史也。杰氏生平最仰佩其为人，故著此书，叙述雷兴之为人道自由奋斗如何勇烈，以与俄人以绝大之教训。逮一八六三年，以文字祸系身彼得堡狱中，寂寞铁窗，乃作《当何为欤》之小说以自遣，主张爱之绝对自由，俄国妇人之开放运动，得此益张其帜。而至一八七零年顷，虚无党盛行时代，妇人争投身其中，而甘蹈桁杨刀锯有所不辞者，有由来矣。晚近文豪如托尔斯泰、杜士泰夫士奇，其汗牛充栋之著作，无非为人道主义之阐扬，虽冒政府之刑僇，宗教之破门，而犹再接再厉，以与专制为仇者。其与于此次革命之影响，正不减于法兰西之卢梭、福禄特尔、孟德斯鸠诸人也。此其远因四。
五、农民之困苦。俄国社会，分为四等阶级，即贵族、僧侣、市民、农民是也。其中以贵族、僧侣为最有势力，而以农民为最苦，农民之数又占其全人口十分之九。农奴之制虽经解放，而一般农民之地位，终未进于改善之域也。此其远因五。
六、皇帝内阁之专断。俄自一九○五年，虽号称立宪，实则仍为君主独裁政治。大权一操之皇帝，内阁议长恒处于无权之地位。由来膺斯职者，概以齿高或为皇帝宠任最专之人，与他立宪国之内阁总理绝殊。惟士多雷宾27任此职时，颇能举内阁总理之实权，士氏殁后古阔耶慈氏则并内阁议长之权威，亦不能举矣。郭列迷津翁虽足以其高龄抑制阁僚对于议长之叛背，而谋其间步调之一致，则所难也。秀慈迷尔氏身为议长，而自投于阁僚暗斗漩涡之中，阁员更迭之频，致彼不能久于其位，固其所矣。至于特列勃夫，则又以议长之资位，而不能统御一内务总长，卒使其内阁仅历四十六日而殇，己遂挂冠以去，而内务总长蒲罗特蒲蒲夫且被正式留任。当其被命留任及新任司法总长之时，特氏并未与闻，翌朝始于报纸得知其详。即彼新承大命之总理哥里金氏，司法总长多普罗罗福士奇氏，亦不自知大臣之任突降于己身。足见大臣之任免黜陟，其柄一操之于俄皇，他人固不能与闻也。哥氏既任内阁议长之翠展，曾对俄京新闻记者宣言曰，“大臣仅对于皇帝有责任”，足知皇帝内阁之专断矣。皇帝既欲伸其大权，因[固]不利统一内阁之存在，故除士多雷宾氏曾组织统一内阁而外，由俄皇匠心独造之内阁，皆为分裂内阁，盖正惟其分裂乃益足以限制议长之权威，便于独裁大权之行使，而政局之变动，亦以迭起环兴而无已，足以激成此次革命之大波澜焉。此又其近因一。
·七、官僚反动派之跋扈。特列勃夫之内阁，既不幸短命而殇，哥里金继之，官僚反动派遂乘此机以大得胜利。盖特氏虽为官僚出身，而其政策颇主与议会协力，以谋国事之进行，而哥里金者，则与前总理秀慈迷尔同谋扑灭慈威库县自治机关之纯粹官僚也。他如前教育总长伊古那杰夫，温良儒雅，众望所归，而乃斥退之，使为士流所鄙弃之前伯脱罗古拉德教育局长之库里机兹奇继居其职。此皆官僚对于民党之示威运动，并以内务总长蒲氏与司法总长多氏相结，而固后宠于宫庭，跋扈之势，日以滋长，而革命之动机，因以潜伏矣，此其近因二。
八、上院右党之复活。去年残腊开会之上院，多年跋扈横行之右党，旗帜顿衰其光采，其所决议，多与众院之自由政策相表里，帝党及官僚，因而失望。今年岁首，遂以皇帝之大权，先罢上院正议长库伦金氏、副议长郭尔贝夫氏，而以王党巨魁西铁谷罗威特夫为议长，以上院右派中央党领袖铁脱利夫副之，其所钦命改选之议员十八名，悉为纯粹右党党员。本年上院右党当占大多数，而左党之势力扫地以尽，可以预卜。是殆王党欲于上院抑制左党以牵制众院之自由政策，而非民党之所能堪矣。此其近因三。
九、后党亲德之阴谋。俄后固德国皇家之女也，故俄国亲德党阴谋之酝酿，概以俄后为中心，而妖僧拉士布金与内务总长蒲氏，实与此种阴谋有秘密之关系。妖僧拉士布金以邪术祸世之人，而常出人宫庭，大得俄皇及其皇后之宠信，勋爵多畏惮之，一犯及彼，辄遭谴罚。近数月来，俄国政界之波澜，皆与彼有秘密之关系。如萨佐那夫之黜免外交总长，秀慈迷尔之被任为内阁议长，内政改革之失败，去腊议会之停会，彼皆与其谋焉。佛士脱夫为内务总长时，即颇注意其人，认为于时局最危险之人物。先是有伊辽多尔者谋刺之，事为妖僧所闻，伊仅以身免遁走。那威佛氏于去今二三月间，尝阴使鲁杰福士奇者，急往瑞典方面，其使命即在传关于暗杀妖僧之秘密命于伊氏者。以机事不密，又为妖僧所知，乃使人要之于途。使者归至芬兰境，遂以被逮。以内务总长之密使而为妖僧所捕获，斯以见此宫中怪物势力之大矣，而佛氏遂与其次长去职焉。洎乎去年十二月二十九日之深夜，此久与宫庭之阴谋而隐握政治黑幕中绝大势力之妖僧，竞横死于优斯蒲夫公爵邸之地下室中，越四五日，其尸始发现于尼河之一桥下。天之报施恶魔，固有时而著也。妖僧既死，与之有密切关系之秀慈迷尔及内务总长蒲氏，益以自危，而宫中之俄后，亦以丧此嬖宠益引蒲氏等亲德党以自厚，蒲氏之正式留任，即发表于妖僧惨死之数日内。盖妖僧与秀氏、蒲氏及俾奇林大僧正，皆为著名之亲德党，其奔走宫庭之中，以为单独议和之阴谋，似已有线索之可寻，而妖僧被刺之惨剧，或即大革命之先声也。以俄国政治之黑暗，内部之秩序最难保持，故其内务总长之责任最重，因之其权力亦最大。开战以来，俄皇由议员中擢充斯职者，于今已为二度，即前内务总长佛士脱夫与蒲罗特蒲蒲夫也。佛氏以官僚而膺斯职，原无足怪。蒲氏则以豪农与工业家著称，甚有势力于地方，自第三议会以来，充众院议员，为十月党8之中坚人物，故能被选为副议长。以其阅历言之，实为民党中之温和进步派。当其入阁之初，世对之属望颇重，以为从此俄国之政治方针，庶有倾于自由进步之望矣。而孰知其人内阁也，并未谋及同党，一人阁台，即宣言脱离十月党，而投降于官僚。政治家之节操，弃若敝屣，而其保守之政策，或且在官僚之上也。最可疑者，彼于去年夏间，尝以议员团长之资格，访问英、法、意诸国，归途于斯托荷伦与德国外交官某相见，谈及议和之条件。据蒲氏所自述与当时列席之上院议员奥士费夫所证，显有矛盾之处。归都不多时，即膺此秩，似与斯托荷伦之会见有联带之关系，其事至今悬为疑问。近顷哥里金及蒲氏时往来于俾奇林大僧正之门，而最近又闻彼与哥氏因议会延期开会及改选意见殊不一致，俄皇因闻妖僧被刺之耗，亦匆遽还宫，而努力于政府与议会之调停，蒲氏仍得安于其位。此以知俄国宫庭[廷]中之黑幕，必有亲德之阴谋，面盘踞要位之蒲氏，必为亲德阴谋中之中心人物，面于宫庭[廷]有绝大之奥援也。俄人排德之思想最为炽盛，无问于国粹派、欧化派，莫不皆然、尤以自由民主党人，极欲摧德以除其专制政治之护符，今见少数之王党，欲挟宫庭[廷]黑幕之阴谋，与德单独议和，外纵敌而内召乱，此举国所以愤慨忧惧而至革命卒兴之不可以已也。此其近因四。
十、守旧派之反对国会。日、俄战役中，俄之革命运动几有不能遏止之势，遂至开设国会而国粹派及官僚反动派则竭力反对之，谓为违背彼得大帝之遗旨。当第一议会开会时，有所谓“俄罗斯人同盟”29者，即为若辈所组织，以试反对国会之运动者也。厥后遇有皇帝及宫廷中人举行祝贺典礼时，彼辈辄为狂暴之示威运动，卒以官宪之干涉，归于无效。此次战起，俄人鉴于开放奴隶、日俄战争时之骚动，惴惴焉多所警戒，幸而开战之初，召集国会，殆以满场一致可决十三亿卢布之军费，此固足以验俄人排德思想之盛，亦以政府于此实许以种种改革内政之条件，明白宣布于议场演说之中也。后以反对党关于内政改革之希望，时与内务总长之意见相反，因之政府与国会间之纷争迭兴不已，卒演出去腊被命停会之事，此全为蒲氏一派所主持。至于今年二月二十七日例应开会之会议，蒲氏又主张延期，而哥氏则殊不谓然。蒲氏主张众院议员期满改选，俾以抑压民党之势力，而哥氏及其他阁员之意见又与之相反，以为战争之中，波兰等处尚有在敌军占领之下者，主张延长本届议员任期，哥里金内阁几以此又复瓦解。此次俄皇还宫，尚从哥氏之议，谆谆诏谕，尤以政府与议会，宜相协力为言。比至开会之期，议会亦未至有如世所悬虑之骚扰，世方为俄幸，谁复知其为万木无声待雨来矣。盖不去庆父，鲁难未已30。蒲氏与议会已成不两立之势，蒲氏久居要职，竟以激起此次掀天动地之波澜。吾人溯本穷源，未始非守旧派反对国会之一念，有以启之也。此其近因五。
十·，工党之激昂。上月中句，俄政府以革命党之嫌疑，逮捕中央战时工业委员会之代表人物数名，该委员会力辩此会为工党之稳健派所组织，旨在赞助政府。该会委员长古奇阔夫更向俄都军区司令官，请撤退被拘工党领袖果兹铁夫家宅之警卫，并请释放果氏。警卫虽撤，而释放果氏之请，竟末邀允。该会正副委员长复以此事涉及革命之阴谋，颇耸社会之耳目，乃约两院主要议员，开评议会，明示此事之真相，以解世人之惑。委员长古氏详细报告关于工党之事业，评议会决议以该党之事业行动，无认为如政府发表之危险之理由，遂向哥里金总理发一警告，谓最近政府对于工党所执之压制手段，恐将召可怖之恶结果。工党对此异常激昂，率相投袂而起，以猛烈之同盟罢工，为示威之运动。此俄都本月八九日事，识者已预知其为革命前之月晕础润也。此其近因六。
十二、面包之缺乏。此猛烈之同盟罢工，虽由逮捕革命党之激起，但此外尚有一大原因在，即面包之缺乏是也。法兰西革命之勃兴，固自原因多端，其为最近之要因，亦在面包问题焉。俄国之谷类，尚有积藏于各地者，而以运输供给之方法不善，以致莫斯科及其他重要都市，面包之供给，颇告不足，故罢工之工人，横行市中，面包店有遭其破坏者，交通机关亦一部被阻，宪兵及哥萨克兵皆列队弹压，此革命前之形势，亦足数为革命之一因也。此其近因七。
此外之原因，未能悉举，择其大者要者拉杂述之，如斯而已。
署名：守常
《甲寅》日刊1917年3月19—21日

# 简易生活之必要
(一九一七年四月二十二日)
斯武英有言日：“除道义外，一切事物皆嫌过多。”盖今世之生活，泰半倚于过度。衣食之享用过度也，戚友之酬应过度也，物质之销耗过度也，精神之劳役过度也。以有限之精力，有限之物质，应过度之要求，肩过度之负担，鲜不气竭声嘶，疲于奔命。实力不足以达者，则觅捷径以达之，正轨不足以济者，则走曲线以济之。于是虚伪、夸张、奢侈、贪婪种种罪恶，皆因此过度之生活以丛滋矣。
今欲有以救之，舍提倡简易之生活，别无善途。衣食宜俭其享用，戚友宜俭其酬应，物质宜俭其销耗，精神宜俭其劳役。务使自己现有之精力、物质，克以应与己缘接而生之要求之负担，绰有余裕，而后道义可守，节操可保，威武不能挫其气，利禄不能动其心，处1固能安其朴素，出2亦不易其清廉，俯仰天地之间，全无所于愧作也。
今之人独不知此。一介书生，跻身荣显，遂而高车驷马，锦衣玉食3，奢靡成风，夸耀井里。其家族戚友，亦皆群起而欲沾其余润，分其余荣，得之则赞颂不置，不得则怨声载道。夫以素无修养之人，骤然投身于恶浊政海之中，操持不坚，已足为浮名虚利所歆动，而沦溺于罪恶之陷阱，益以无情之社会，不义之戚族，横相要索，重其负担。禄俸之数，所得几何？若者用于必需之生活，若者用于适当之交际，已虞其不能敷衍，今又重以意外之烦累，扰以意外之要求。应用不足，贪念斯起，洁白廉正之精神与虚荣夸张之欲望交战于胸中，而不获胜，遂为所囚缚以献于法网之中。其事可丑，其情亦可怜矣。推原其故，则皆不安于简易生活之一念有以误之也。试思吾人之躯干，块然五尺耳，一榻之域足以安息之而有余，安用此华楼广厦也？吾人之口腹，所求者瞬间一饱耳，箪食瓢饮足以飨应之而有余，安用此甘旨珍错也？吾人之家族，纯实之爱即足以慰安之，安用此无谓之虚荣也？吾人之戚友，淡泊之情即足以结纳之，安用此不当之酬赠也？吾人自有其光明磊落之人格，自有真实简朴之生活，当珍之、惜之、宝之、贵之，断不可轻轻掷去，为家族戚友作牺牲，为浮华俗利作奴隶。社会不情之依赖、不义之要求减少一分，即个人过度之负担、失当之应酬减少一分，亦即虚伪之过失、贪婪之罪恶减少一分。此种生活，即简易之生活也。此种社会，即简易生活之社会也。苟能变今日繁华之社会、奢靡之风俗而致之简易，则社会所生之罪恶，必不若今日之多且重。然则简易生活者，实罪恶社会之福音也。
余既于本报示忏悔之义，而忏悔之义，即当以实行简易生活为其第一步。吾人而欲自拔于罪恶也，尚其于此加之意焉。
署名：守常
《甲寅》日刊1917年4月22日

# 暗杀与群德

 

(一九一三年五月一日)

 

暗杀，可倡于有德之群，不可倡于丧德之群。暗杀，可行于英雄，不可行于盗贼。暗杀行于英雄，则锄奸诛佞，长义侠之风，功乃比于甘露杨枝1。暗杀行于盗贼，则摧贤害能，启残忍之端，祸乃深于洪水猛兽。而行暗杀者之或为英雄，或为盗贼，实其群德有以范成之。是暗杀之风，所以不可长于群德堕丧之国欤！

战国之际，任侠成风。秦暴而荆卿献匕2，韩亡而子房椎车3。流血五步，壮快千秋，斯以知其时群德之昌也。三韩既并，重根一愤而断藤5，载明一愤而刺李6，斯以知韩社虽屋7，其群德尚未衰也。晚清之季，吾族男儿，慨中原之陆沈，愤虏廷之误国，相率乞灵于铁血者，则有吴樾之炸五使8，徐伯荪之殪恩铭’，燕都桥下，精卫飞来10，良弼门前，彭公尽节11。-暝不顾，视死如归，群德将有复活之机，遂以开民国方兴之运。而孰知夫昔以殄民贼者，今乃伤我国士；昔以功我民国者，今乃祸我民国。神州光复之后，吾群德之堕落，乃反有江河日下者哉！痛矣，吾群德之衰也！

夫世之衰也，任侠每流为盗贼，衣冠遂沦于禽兽。盖天良一灭，万法无灵，而德义节操，不复能矩范于残暴之群。则向者崇侠之风，适开今者好杀之渐，犯禁之习，遂亦为蔑理之阶。而嫉良妒能，仇怨相寻，杀机环报，宁有已时？毒戾之伧，贪利忘义，更敢于杀人以图酬赠。朝缠黄镪，夕弄黑铁，其去率兽食人者几何哉！则所谓手枪炸弹，臂诸甘露杨枝者，其于群德堕落之国，功能或有穷时也。

抑暗杀者，不获已之举也。仁人志士，本悲天悯人之苦衷以出于暗杀，大不幸之遇也。惟以反抗暴力之故，有不得不需乎暴力者；以毁灭罪恶之故，有不得（不）蹈乎罪恶者。纵赖以为斯民除暴，而其深自忏悼者，终其身弗能怡然自安。仁人志士，疾恶若仇，犹必不获已而出此，且引以为大不幸焉。及强暴者为之，反恃此为快心之具，以济厥奸，滔滔祸水，流毒尚有穷时耶？

桃源渔父12，当代贤豪，不幸而殒于奸人之手。死之者武士英13.所以死之者群德也。群德非〈非>能死渔父者，群德非能使武士英死渔父者，群德之衰，武贼之流，乃敢出没于光天化日之下，以行其滔天之罪恶。群有巨憝而容之，群有彦俊而无以卫之，乃渔父之所以死耳！然则渔父之死，非死于群德之衰而何也？非其群杀之而何也？昔晋灵公患赵宣子之骤谏也，使麑贼之1。晨往，寝门辟矣。盛服将朝，尚早，坐而假寐。退，叹而言日：“不忘恭敬，民之主也，贼民之主不忠，弃君之命不信，有一于此，不如死也。”触槐而死。夫麂，灵公之鹰犬耳，乃为民爱贤，为君守信，不惜杀身以殉。今渔父奔走南北，调治统一，天以大任责斯人，生民利赖，旷世难遇，而栖息于其群者，遽戕贼之，俾赍志以殁。呜呼！黯黯中原，并钮麑其人者，亦不可得，吾于是益悼吾群德之衰矣。悲夫！

 

署名：李钊

《言治》月刊第1年第2期

1913年5月1日

 

 

 


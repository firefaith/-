# 威尔逊与平和

 

(一九一七年二月十一日)

 

前者，美国选举时，士坦佛德大学总长焦尔丹博士尝言：“威尔逊君若再被选，则必于六个月以内为欧洲之平和尽力，执和解之劳。”

曾几何时，威尔逊君平和演说之声，方宣扬于议院，而德国无情之药弹，已沈没美国之商船矣。是知平和之局，非口舌之力所能保证也。

然威尔逊君固夙以酷爱平和著闻者也。尝以是受黄色新闻之攻击，致与反对党以党略上之机会而有所不辞。今虽不幸而逆其初志，竟于其当国之日，与德国断绝邦交。然吾人终信平和之曙光，必发于太平洋之东岸，和解之役，必担于威尔逊君之双肩也。今且拭目俟之。

 

署名：守常

《甲寅》日刊1917年2月11日

 

 

 


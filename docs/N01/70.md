# 黄金累累之日本

 

(一九一七年二月十日)

 

日本当欧战前，其现存之正货，不过三亿四千方。今则滔滔滚滚。日益激增，已达于七亿之多。计每月平均纯增约二千三百方圆，即一年约增三亿圆。使欧战尚复继续一年，则日本之正货，将达于十亿之数。多金哉！日本也。

此次战争，世界诸强国，莫不受流血之惨祸，而坐收黄金之厚利者，惟有太平洋两岸遥相对立之日本与美国而已。美自欧战以来，商业日盛，其一九一五年之输出，视一九一四年顿增百分之六。美国现存之正货，约居全世界五分之三。世界金融之中心，已由英而移于美。惟美与德近已断绝邦交，今后时局之变化，殊难预测，其经济上所蒙之影响，亦必较前为不利，此后由横流世宙之战血中，收拾黄金最多者，独有日本一国而已矣！

但日本以久贫之国，骤获此巨金，举国皇皇焉以求处分之途，而惟恐其或误。此虽有类于丐儿之暴富，然而黄金纵多，用不得当，则不惟不能获福，适以为祸。个人如此，惟国亦然。是则处分之道，亦不可不讲也。盖通货膨胀，物价必腾，个人生活，必为所压迫。据日本报章最近所载，重要货物中五十六种有三十余种日见腾贵，已为最著之事实。彼其地方农民乃至中流社会，与此傥来之黄金，了无关系，但受物价昂贵之压迫而已。此实日本今日社会政策上一大问题也。

日本以何因缘而骤获此多金乎？则不外以战争之影响而有军需品之订制，次为美洲方面订制之增加，次为因欧洲货品杜绝，吾·国及南洋其他亚细亚方面需要之增加等，皆为输出超过之主要原因也。

彼邦人士谋所以处分此黄金者，有数说焉：一外债偿还说。日本现有十六亿之负债，长此以存，终非国福，不如利用此过剩之金以偿清之。此一说也。二正货蓄积说。预料战后，各国均不可不偿其不换纸币，无论由何方面观测之，正货必为各国所必需，即使战时之货币制度复归于平时之状态，其仰给于正货者亦甚切要，是则碧血之战虽停，黄金之战亦将继起，此时日本之正货，必将被夺。今之输出超过，必变为输入超过，滋可怖矣。故今不可不预为之所，蓄积正货。此一说也。三生产奖励说。一国经济之发达，必赖产业之发达，日本正宜利用此增加之正货，以为资金，而兴产业，所谓正货之资金化是也。此一说也。四国债应募说。使英国及其联合国于日本金融市场，募集国债，如是则为直接投资于外国证券。此种之既实行者，如大藏省所有之俄国大藏证券，已以一亿四千万元卖下于市场，及近日一亿圆之英国国债募集皆是也。此一说也。五对外放资说。日本之在国际经济上，乃为债务国，而非债权国。夫债务国乃利用外资以谋殖产兴业之发达，非必不利。然一旦有跻于债权国之机会，日本亦非不愿为。今以增加之正货投资海外，殊为计之得者。而由放资以益增日本之输出，益张日本之势力，则莫如投于邻邦之支那。此又一说也。外此尚有种种方策，不复殚述。盖日本正货增加如斯之勇，非数策同时并举，不足以奏调节之功。日人形容其正货增加之勇者，常曰“黄金之洪水”，不审其尾闾于吾国者为黄金欤？抑洪水欤？此则视增师造舰，犹为可惧者也。故特述之，以告国人。

 

署名：守常

《甲寅》日刊1917年2月10日

 

 

 


# 覆景君函

 

(一九一三年五月一日)

 

景君足下：

先哲朱舜水，身丁亡国大痛1，间关2出走，飘零异域，无时不以恢复中原为念。虽至势穷力尽，曾无灰心挫志，直至死而后已。梨洲3所谓海外一二遗老孤臣，心悬落日，血溅鲸波，其魂魄不肯荡为冷风野马者，先生殆其人欤？钊生当衰季之世，怆怀故国，倾心往哲，每有感触，辄复凄然。前岁军兴，戎马伦您，延及一载，士夫方务鼎焕新猷，弗遑及他。神州光复，未有祭告，以慰英魂；而樱花三岛间，乃于去夏举行舜水二百五十年纪念祭典。倾闻之下，欣痛交集。时披阅东报，见其关于先生轶事遗闻之记述，辄为译辑，惟所得无多，载记亦嫌漫无统秩。今足下驰函下问，自当罄其所知，陆续载之本报，以供众览。阐幽存轶之责，非所敢辞焉。但先生遗著及事迹，存于祖国者绝少，有之亦多半散零，其存于日本者，有《舜水文集》、《舜水行实》（安积澹泊4著）、《文恭遗事》等，惜未悉其藏售何所。近有稻叶君山所辑之《朱舜水全集》，装为一册，后藤新平男爵为之序，价日币三圆，邮金四十钱，可向日本东京神田小川町一文会堂指购也。至其他关系品，泰半藏于水户彰考馆。东邦人士，珍若拱璧，恐不易搜求。他日同志有之蓬瀛者，不妨因介绍造访该馆，乞一参观。若以舜水学社名义，与彼知名之士婉商，其私家藏蕴之著，倘外无传本，则照录之，其笔迹、手札、图像、模型、器物等，则拍以写真，归而用铜版或玻璃版拓出，以广流传，当不至遭彼之拒。而先哲遗风手泽之片影，赖此得以再见于祖国，不犹胜于淹沦异域，俾其后人不及瞻瞩遗徽也。

晚近土风偷惰，志节荡然，满清所以苟延末运将三百年者，则人心之颓丧为之也。舜水学社之创立，诸君子殆于此存有深意。钊不敏，窃愿从以自勉也。希即将社章及印刷品邮示，敝社同人，当不乏闻风兴起者矣。至杭州大会所议决者，如归葬故国，设立专祠，纂辑先生著作行世，皆所以慰先生之英灵，扬先生之光烈者。呜呼！中原恢复，还我河山，先生制棺时，盖已豫知夫满清终有败亡日，而追遵遗命，谋所以迎骸骨以归，慰英灵于地下者，讵非神州士夫之责耶？尚望足下于京师集会时，有以亟倡之也！尊处关于舜水遗著，有何善本，亦冀见教。其有先生遗像、手迹等之以铜版拓于东报者，已专函寄上。钊向居校，承询并及。诸务冗烦，覆书甚迟，宥之。余不白。

 

本报记者李钊附：

 

景学钤致《言治》杂志函

 

敬启者，顷读贵杂志第一期“丛谈门”，载有《朱舜水之海天鸿爪》一则，于舜水先生在东之事实綦详。钤于去年联合同志及先生裔孙辅基仲弼君，发起舜水学社于吾浙之杭州，同时入社签名者达数百人。汤蛰仙先生担任编辑事务，钤亦欲稍尽义务。苦于朱先生之著作，在祖国者甚少，贵杂志既载此“鸿爪”，所得当不止此。去年在杭大会时，决议之事件如下：一遵遗命，归葬于故国。一在西湖设立专祠。一请列入祀典。一编辑先生之著作行世，以阐扬先生之学说。以上第二、三两条，已在临时省议会议决，不久将开大会于京师。尊处关于朱先生之著述及事迹，能抄示尤所心感。李钊先生是否贵社著述？能将其址及号示知，尤盼。贵社同志有愿入社者，当为介绍。本社事务所在杭州羊市街，北京现时尚未设立通信机关，暂由敝处接洽。本学社之简章及印刷品，当另行邮呈。此请著安。

 

《言治》月刊第1年第2期

1913年5月1日

 

 

 

